\chapter{Bevezetés} % Introduction
\label{ch:intro}

Napjainkban a zenéhez legkönnyebben digitális formában, a világhálón keresztül férhetünk hozzá. Néhány kattintással olyan zenei tartalomszolgáltatókat érhetünk el, melyek széleskörű adatbázissal rendelkeznek. A folyamatosan bővülő adatmennyiség ellenére ezeknek az adatbázisoknak átláthatónak és könnyen kezelhetőnek kell maradniuk, hogy a felhasználókat a kívánt módon tudják kiszolgálni. Ennek érdekében nap mint nap új  megoldások születnek zenei információk automatikus kinyerése és feldolgozása céljából. Ezek teszik lehetővé a digitálisan tárolt zenék körében például az osztályozást vagy keresést.

A zenei információk kinyerésének tudományába (Music Information Retrieval, a továbbiakban: ''MIR'') tartozik a továbbiakban taglalt probléma, az automatikus hangszerfelismerés. Ez egy osztályozási feladat. Célja, hogy a meglévő digitális hanganyag alapján az adott zenéről megállapítsuk, hogy milyen hangszerek szólalnak meg benne. Ezt az információt több célra is fel tudjuk használni, például:
\begin{itemize}
 \item Későbbi feldolgozásra, további MIR feladatok inputjaként
 \item Statisztikák készítésére
 \item Adatbázisban való keresés szűrőfeltételeként
 \item Egy ajánlórendszer részeként, ahol az aktuális zeneszámot követően például egy hangszerelésében hasonló számot szeretnék ajánlani a felhasználónak.
\end{itemize}

Az automatikus hangszerfelismerés feladatot több aspektusból lehet megközelíteni, például a bemeneti adatok jellege, reprezentációja, a megvalósított architektúra, az osztályozás módszere, vagy az osztályok száma alapján. A dolgozatom keretein belül felkutatok néhány létező megoldást, majd ezekre alapozva prezentálom saját megközelítésemet és ennek eredményeit.

Az általam bemutatott megoldás egy multi-label osztályozást valósít meg mély neuronhálós rendszer segítségével többszólamú zenében. Pontosabban egy CNN architektúrát alkalmaztam, amelynek inputként polifónikus zenei reprezentációkat adtam meg. Minden zenéhez rendelkezésre álltak címkék arra vonatkozólag, hogy milyen hangszerek szólalnak meg benne. Outputként adott zenére hangszerenként egy bináris értéket vártam, amely arra utal, hogy az adott hangszer megszólal-e az adott zenében. Adott zenére a kapott bináris értékekből álló vektor adja meg a zenét játszó hangszerek összességét.

\section{Motiváció}

Az ember kognitív képességei segítségével a zenében könnyedén fel tudja ismerni az egyes hangszereket. Ugyanez a feladat a számítógép számára azonban már sokkal kevésbé triviális. Ennek egyik oka, hogy egy hangszer megszólaltatásának digitális reprezentációja nagyon változatos lehet. Függ például a hangszíntől, hangmagasságtól, hangerőtől és előadásmódtól, de a felvétel minőségétől és az esetleges háttérzajtól is. További nehezítő körülmény a többszólamúság, amikor egy időben több hangszert is megszólaltatunk, ezzel összemosva az egyszólamú környezetben is sokváltozós képünket.

A MIR nagyban támaszkodik a mesterséges intelligenciára. A számítógépek számítási kapacitásának folyamatos növekedése és az elérhető adathalmazok gyarapodása által pedig egyre nagyobb figyelmet kap a mesterséges intelligencia egy kiemelten számításigényes részterülete: a mély tanulás. Ezt bizonyítja, hogy az évente megrendezésre kerülő ISMIR (International Society for Music Information Retrieval) konferencián 2010-ben még csak 2 (\cite{florian2010}, \cite{Hamel2010}) mély tanulással kapcsolatos cikk jelent meg, de 2015-ben már 6, 2016-ban pedig már 16. \cite{choi2017tutorial}

A mély tanulás tehát egy ígéretes módszer lehet a MIR problémák megoldásában, ideértve az automatikus hangszerfelismerést is. Ezt kihasználva és a megoldás életszerűségére törekedve döntöttem úgy, hogy elkezdek kísérletezni mély neuronhálókkal többszólamú zenében. Célom volt találni egy tanításra alkalmas adathalmazt, azon pedig tervezni egy olyan mély neuronhálós rendszert, amely a jelenlegi megoldások pontosságát meghaladja.

\section{A dolgozat felépítése}

Dolgozatomban tehát az eddigi kapcsolódó kutatásokat, illetve saját munkám eredményét dolgozom fel. A következő alfejezetben felsorolom az általam relevánsnak tartott, a State-of-the-Arthoz vezető kutatásokat. 

A második fejezetben betekintést adok a téma elméleti hátterébe. Először kifejtem a zenével kapcsolatos főbb fogalmakat, bemutatom fontosabb tulajdonságait, reprezentációit. Kitérek a MIR bemutatására is. Ezután bevezetem a gépi tanulás és a mély tanulás fogalmát. 

A harmadik fejezet az adathalmazokról fog szólni. Itt előbb felsorolom az adathalmazok kiválasztásának szempontjait, majd minden felhasznált adathalmaznak ismertetem a főbb jellemzőit. 

A negyedik fejezetben a módszertanról ejtek szót. Itt kifejtésre kerülnek az adatok előfeldolgozási módszerei, a felhasznált tanulási architektúrák és az ide tartozó mély tanulási hiperparaméterek.

Az ötödik fejezetben részletezem az általam végzett kisérleteket és ezek eredményeit. Ezeket összevetem egymással, illetve a releváns State-of-the-Art kutatásokkal.

A hatodik fejezetben összegzem a leírtakat, valamint továbbgondolom a kutatásomat, felvázolok néhány ötletet annak jövőjéről.


\section{Kapcsolódó munkák}

Az automatikus hangszerfelismerés témában a korábbi kutatások túlnyomó része a monofónikus, azaz egyhangszeres zenékkel foglalkozik. Martin és Kim \cite{Martin1998} mintafelismerési statisztikai technikája 1023 izolált hangjegy és 15 különböző hangszer között a hangszercsaládok felismerésében 90\%-os, egyéni hangszerek felismerésében pedig 70\%-os pontosságot produkált. Brown \cite{brown1999} a kepsztrális együtthatókat használta fel K-közép klaszterezési módszeréhez. Eronen és Klapuri \cite{eronenklapuri2000} széleskörű, spektrális és időbeli feature-halmaz segítségével - összesen 43 különböző feature felhasználásával - 81\%-os hangszer és 95\%-os hangszercsalád pontosságról számolt be. Deng \cite{deng2008} klasszikus zenei hangszerek tekintetében elemezte a különböző, gépi tanulási módszerekben használatos feature összeállításokat. Bhalke \cite{bhalke2015} tört Fourier-transzformáción alapuló MFCC feature-ök segítségével tervezett CPNN osztályozót mutatott be, amellyel hangszercsaládok tekintetében 96,5\%-os, hangszerek tekintetében pedig 91,84\%-os pontosságot ért el.

Többszólamú környezetbe való átültetéssel foglalkozott Burred-ék tanulmánya \cite{burred2010}, akik a többszólamúságot két kísérlettel közelítették meg. Először csak egy-egy hangjegyet kombináltak össze többszólamú hangjeggyé. Itt két szimultán hangjegy esetén 73,15\%-os, három hangjegyre 55,56\%-os, négy hangjegy kombinációjára pedig 55,18\%-os pontosságot sikerült elérni. Másik kísérletként hosszabb szekvenciákat kombináltak össze, ekkor két hang esetén 63,68\%-os, három hang esetén pedig 56,40\%-os pontosságot kaptak. 

Eggink és Brown \cite{egginkandbrown2003} a polifónikus zenékben a hiányzó adat elméletükkel próbálták feltárni az egyes hangszereket. Ennek lényege, hogy felderítették azon idő- és frekvenciabeli részeket a zenén belül, ahol szeparáltan egy hangszer tulajdonságait vélték felfedezni, és ezt dolgozták fel. Erre a módszerre épített Giannoulis és Klapuri \cite{giannoulisandklapuri2013} kutatása is, és hasonló megközelítést alkalmazott Garcia \cite{garcia2011} is.
 
Jiang-ék \cite{Jiang2013} egy többlépcsős megoldást mutattak be. Első lépésben a hangszercsaládot határozták meg, ezzel szűkítve a a lehetséges hangszerek halmazát és a változók számát. A pontos hangszer-meghatározás csak ezután következett.

Az előbbi kutatások többnyire hagyományos gépi tanulási megoldásokat alkalmaztak, amelyekhez maguk nyerték ki a különböző bemeneti feature-öket. Humphrey \cite{humphrey2012} írásában a mély tanulási architektúrákat ismerteti a MIR terület korszerű irányzataként. A témában gyakorlati segítségként szolgál Choi \cite{Choi2017} írása, amelyben konkrét adatreprezentációkat, mély neuronhálós rétegeket, és mély tanulási technikákat mutat be.

Li \cite{li2015automatic} a nyers hanganyagot inputként felhasználva egy konvolúciós mély neuronhálós rendszert mutatott be a polifónikus zenében való automatikus hangszerfelismerés kapcsán. Ezt a megoldást aztán összevetette hagyományos gépi tanulási módszerekkel is. A mély neuronhálós rendszer teljesített legjobban. 75,60\%-os pontossággal, 68,88\%-os felidézéssel, 0,72 mikro F értékkel és 0,64 makro F értékkel. Han \cite{han2016deep} szintén egy mély konvolúciós hálót használt, azonban az osztályozás szempontjából máshogyan járt el: a zenékben egy darab domináns hangszert keresett. Bemenetként a zenék spektogramját használta fel, 0,602-es mikro és 0,503-as makro F értéket ért el.